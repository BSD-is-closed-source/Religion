禅宗六祖慧能大师传灯法本《金刚般若波罗蜜经·卷上》
泰山道家中天道 创建轮播 添加描述 禅宗六祖慧能大师传灯法本
金刚般若波罗蜜经·卷上
东晋武帝时后秦沙门鸠摩罗什 奉诏 译
梁昭明太子嘉其1 分目2
唐六祖大鉴真空普觉禅师 解义
○ 法会因由分第一
如是我闻。
如者，指义；是者，定词。阿难自称如是之法，我从佛闻，明不自说也，故言如是所闻。又，我者，性也，性即我也。内外动作，皆由于性；一切尽闻，故称我闻也。
一时，佛在舍卫国祇树给孤独园，
言一时者，师资会遇齐集之时。佛者，是说法之主。在者，欲明处所。舍卫国者，波斯匿王所居之国。祇者，太子名也。树是祇陀太子所施，故言祇树也。给孤独者，须达长者之异名也。园者，本属须达，故言给孤独园。佛者，梵音，唐言觉也。觉义有二：一者外觉，观诸法空；二者内觉，知心空寂，不被六尘所染。外不见人之过恶，内不被邪迷所惑，故名曰觉。觉即是佛也。
与大比丘众千二百五十人俱。
言与者，佛与比丘同住金刚般若无相道场，故言与也。大比丘者，是大阿罗汉故。比丘者，是梵语，唐言能破六贼，故名比丘。众，多也。千二百五十人者，其数也。俱者，同处平等法会。
尔时世尊，食时，著衣持钵，入舍卫大城乞食。于其城中，
尔时者，当此之时，是今辰时，斋时欲至也。著衣持钵者，为显教示迹故也。入者，为自城外而入也。舍卫大城者，名舍卫国丰德城也，即波斯匿王所居之城，故言舍卫大城也。言乞食者，表如来能下心于一切众生也。
次第乞已，还至本处。饭食讫，收衣钵，洗足已，敷座而坐。
次第者，不择贫富，平等以化也。乞已者，如多乞不过七家，七家数满，更不至余家也。还至本处者，佛立3制——诸比丘，除请召外，不得辄向白衣4舍，故云尔。洗足者，如来示现，顺同凡夫，故言洗足。又大乘法，不独以洗手足为净；盖言洗手足，不若净心，一念心净，则罪垢悉除矣。如来欲说法时，常仪敷施檀座5，故言敷座而坐也。
○ 善现起请分第二
时长老须菩提，
何名长老？德尊年高，故名长老。须菩提是梵语。唐言解空。
在大众中，即从座起，偏袒右肩，右膝著地，合掌恭敬，而白佛言：
随众所坐，故云即从座起。弟子请益，先行五种仪：一者从座而起；二者端整衣服；三者偏袒右肩，右膝着地；四者合掌，瞻仰尊颜，目不暂舍；五者一心恭敬，以申问辞。
“希有世尊！
希有，略说三义：第一希有，能舍金轮王位；第二希有，身长丈六，紫磨金容，三十二相，八十种好，三界无比；第三希有，性能含吐八万四千法，三身圆备。以具上三义，故云希有也。世尊者，智慧超过三界，无有能及者，德高更无有上，一切咸恭敬，故曰世尊。
如来善护念诸菩萨。善付嘱诸菩萨。
护念者6，如來以般若波罗蜜法，护念诸菩萨。付嘱者，如来以般若波罗蜜法，付嘱须菩提诸大菩萨。言善护念者，令诸学人，以般若智，护念自身心，不令妄起憎爱，染外六尘，堕生死苦海；于自心中，念念常正，不令邪起。自性如来，自善护念。言善付嘱者，前念清净，付嘱后念，后念清净，无有间断，究竟解脱。如来委曲诲示众生及在会之众，当常行此，故云善付嘱也。菩萨者，梵语。唐言道心众生，亦云觉有情。道心者，常行恭敬。乃至蠢动含灵，普敬爱之，无轻慢心，故名菩萨。
世尊！善男子、善女人，
善男子者，平坦心也，亦是正定心也，能成就一切功德，所往无碍也。善女人者，是正慧心也，由正慧心，能出生一切有为、无为功德也。
发阿耨多罗三藐三菩提心，应云何住？云何降伏其心？”
须菩提问：一切发菩提心的人，应云何住，云何降伏其心。须菩提见一切众生躁扰不停，犹如隙尘，摇动之心，起如飘风，念念相续，无有间歇，问欲修行，如何降伏。
佛言：“善哉！善哉！须菩提！如汝所说，如来善护念诸菩萨，善付嘱诸菩萨。
是佛赞叹须菩提，善得我心，善得我意也。
汝今谛听，当为汝说。
佛欲说法，常先戒7敕。令诸听者一心静默，吾当为说。
善男子、善女人，发阿耨多罗三藐三菩提心，应如是住，如是降伏其心。”
“阿”之言“无”，“耨多罗”之言“上”，“三”之言“正”，“藐”之言“徧”。“菩提”之言“知”。无者，无诸垢染。上者，三界无能比。正者，正见也。徧者，一切智也。知者，知一切有情佛性，但能修行，尽得成佛。佛者，即是无上清净般若波罗蜜也。是以一切善男子、善女人，若欲修行，应知无上菩提道，应知无上清净般若波罗蜜多法，以此降伏其心也。
“唯然，世尊！愿乐欲闻。”
唯然者，应诺之辞。愿乐者，愿佛广说，令中下根机，尽得开悟。乐者，乐闻深法。欲闻者，渴仰慈诲也。
○ 大乘正宗分第三
佛告须菩提：“诸菩萨摩诃萨，应如是降伏其心：
前念清净，后念清净，名为菩萨。念念不退，虽在尘劳，心常清净，名摩诃萨。又慈悲喜舍，种种方便，化导8众生，名为菩萨。能化、所化，心无取着，是名摩诃萨。恭敬一切众生，即是降伏自心处。真者不变，如者不异，遇诸境界，心无变异，名曰真如。亦云外不假曰真，内不乱9曰如。念念无差，即是降伏其心也。
所有一切众生之类，若卵生、若胎生、若湿生、若化生，若有色、若无色，若有想、若无想、若非有想、若非无想，我皆令入无余涅槃，
卵生者，迷性也。胎生者，习性也。湿生者，随邪性也。化生者，见趣性也。迷故造诸业，习故常流转，随邪心不定，见趣多沦坠10。起心修心，妄见是非，内不契无相之理，名为有色。内心守直，不行恭敬供养，但言直心是佛，不修福慧，名为无色。不了中道，眼见耳闻，心想思惟，爱著法相，口说佛行，心不依行，名为有想。迷人坐禅，一向除妄，不学慈悲喜舍智慧方便，犹如木石，无有作用，名为无想。不著二法想，故名若非有想。求理心在，故名若非无想。烦恼万差，皆是垢心；身形无数，总名众生。如来大悲普化，皆令得入无余涅槃。
而灭度之。
如来指示三界九地众生，各有涅槃妙心，令自悟入无余。无余者，无习气烦恼也。涅槃者，圆满清净义，灭尽一切习气。令永不生，方契此也。度者，渡生死大海也。佛心平等，普愿与一切众生，同入圆满清净无余涅槃，同渡生死大海，同诸佛所证也。有人虽悟虽修，作有所得心者，却生我相，名为法我。除尽法我，方名灭度也。
如是灭度无量无数无边众生，实无众生得灭度者。
如是者，指前法也。灭度者，大解脱也。大解脱者，烦恼及习气，一切诸业障灭尽，更无有余，是名大解脱。无量无数无边众生，元各自有一切烦恼、贪嗔恶业；若不断除，终不得解脱。故言如是灭度无量无数无边众生。一切迷人，悟得自性，始知佛不见自相，不有自智，何曾度众生？只为凡夫不见自本心，不识佛意，执著诸法相11，不达无为之理，我人不除，是名众生。若离此病，实无众生得灭度者。故言“妄心无处即菩提。生死涅槃本平等”，何灭度之有！
何以故？须菩提！若菩萨有我相、人相、众生相、寿者相。即非菩萨。”
众生佛性本无有异，缘有四相，不入无余涅槃。有四相即是众生，无四相即是佛。迷即佛是众生，悟即众生是佛。迷人恃有财宝、学问、族姓，轻慢一切人，名我相。虽行仁义礼智信，而意高自负，不行普敬，言我解行仁义礼智信，不合敬尔，名人相。好事归己，恶事施于人，名众生相。对境取舍分别，名寿者相。是谓凡夫人四相。修行人亦有四相：心有能所，轻慢众生，名我相；自恃持戒，轻破戒者，名人相；厌三涂苦，愿生诸天，是众生相；心爱长年，而勤修福业，诸执不忘，是寿者相。有四相即是众生，无四相即是佛也。
○ 妙行无住分第四
“复次，须菩提！菩萨于法，应无所住行于布施，所谓不住色布施，不住声香味触法布施。
凡夫布施，只求身相端严、五欲快乐，故报尽却堕三涂。世尊大慈，教行无相布施者，不求身相端严、五欲快乐，但令内破悭心，外利益一切众生，如是相应，名不住色布施。
须菩提！菩萨应如是布施，不住于相。
应如是无相心布施者，为无能施之心，不见有施之物，不分别受施之人，是名不住相布施也。
何以故？若菩萨不住相布施，其福德不可思量。”
菩萨行施，心无所希求，其所获福德，如十方虚空，不可较量。言复次者，连前起后之辞。一说：布者普也，施者散也；能普散尽心中妄念习气烦恼，四相泯绝，无所蕴积，是真布施。又说：布施者，由不住六尘境界，又不有漏分别，惟当返归清净，了万法空寂；若不了此意，惟增诸业。故须内除贪爱，外行布施，内外相应，获福无量。见人作恶，不见其过，自性不生分别，是名离相。依教修行，心无能所，即是善法。修行人心有能所，不名善法；能所心不灭，终未得解脱。念念常行般若智，其福无量无边。依如是修行，感得一切人天12恭敬供养，是名为福德。常行不住相布施，普敬一切含生13，其功德无有边际，不可称计。
“须菩提！于意云何？东方虚空可思量不？”“不也，世尊！”
缘不住相布施，所得功德不可称量，佛以东方虚空为譬喻，故问须菩提：“东方虚空可思量不？”“不也，世尊”者，须菩提言：东方虚空不可思量也。
“须菩提！南西北方，四维上下虚空，可思量不？”“不也，世尊！”“须菩提！菩萨无住相布施，福德亦复如是，不可思量。
佛言虚空无有边际，不可度量，菩萨无住相布施，所得功德亦如虚空，不可度量，无边际也。世界中，大者莫过虚空；一切性中，大者莫过佛性。何以故？凡有形相者，不得名为大；虚空无形相，故得名为大。一切诸性，皆有限量，不得名为大；佛性无有限量，故名为大。此虚空中，本无东西南北；若见东西南北，亦是住相，不得解脱。佛性本无我人众生寿者；若有此四相可见，即是众生性，不名佛性，亦所谓住相布施也。虽于妄心中说有东西南北，在理则何有？！所谓东西不真，南北曷异。自性本来空寂混融，无所分别，故如来深赞不生分别也。
须菩提！菩萨但应如所教住。”
应者，唯也。但唯如上所说之教，住无相布施，即是菩萨也。
○ 如理实见分第五
“须菩提！于意云何？可以身相见如来不？”“不也，世尊！不可以身相得见如来。
色身即有相，法身即无相。色身者，四大和合，父母所生，肉眼所见。法身者，无有形段，非有青黄赤白，无一切相貌，非肉眼能见，慧眼乃能见之。凡夫但见色身如来，不见法身如来。法身量等虚空，是故佛问须菩提：“可以身相见如来不？”须菩提知凡夫但见色身如来，不见法身如来。故言：“不也，世尊！不可以身相得见如来。”
何以故？如来所说身相，即非身相。”
色身是相，法身是性。一切善恶，尽由法身14，不由色身15。法身16若作恶，色身17不生善处。法身18作善，色身19不堕恶处。凡夫唯见色身，不见法身，不能行无住相布施，不能于一切处行平等行，不能普敬一切众生。见法身者，即能行无住相布施，即能普敬一切众生，即能修般若波罗蜜行，方信一切众生同一真性，本来清净，无有垢秽，具足恒沙20妙用。
佛告须菩提：“凡所有相，皆是虚妄。若见诸相非相，即见如来。”
如来欲显法身，说一切诸相皆是虚妄。若见一切诸相虚妄不实，即见如来无相之理也。
○ 正信希有分第六
须菩提白佛言：“世尊！颇有众生，得闻如是言说章句，生实信不？”
须菩提问：此法其深，难信难解；末世凡夫，智慧微劣，云何信入？佛答在次下。
佛告须菩提：“莫作是说！如来灭后，后五百岁，有持戒修福者，于此章句，能生信心，以此为实；当知是人，不于一佛二佛三四五佛，而种善根，已于无量千万佛所，种诸善根。闻是章句，乃至一念生净信者，
于我灭后，后五百岁，若复有人，能持大乘无相戒，不妄取诸相，不造生死业，一切时中，心常空寂，不被诸相所缚，即是无所住心，于如来深法，心能信入，此人所有21言说，真实可信。何以故？此人不于一劫二劫三四五劫而种善根，已于无量千万亿劫，种诸善根。是故如来说，我灭后，后五百岁，有能离相修行者，当知是人，不于一二三四五佛，种诸善根。
何名种诸善根？略述次下：所谓于诸佛所，一心供养，随顺教法，于诸菩萨、善知识、师僧、父母，耆年宿德尊长之前处，常行恭敬供养，承顺教命，不违其意，是名种诸善根；于一切贪苦众生，起慈悲心，不生轻厌，有所须求22，随力惠施，是名种诸善根；于一切恶类，自行和柔忍辱，欢喜逢迎，不逆其意，令彼发欢喜心，息刚戾心，是名种诸善根；于六道众生，不加杀害，不欺不贱，不毁不辱，不骑不棰，不食其肉，常行饶益，是名种诸善根。
信心者，信般若波罗蜜能除一切烦恼，信般若波罗蜜能成就一切出世23功德，信般若波罗蜜能出生一切诸佛，信自身中佛性本来清净，无有染污，与诸佛性24平等无二，信六道众生本来无相，信一切众生尽能成佛，是名清净信心也。
须菩提！如来悉知悉见，是诸众生得如是无量福德。何以故？是诸众生，无复我相、人相、众生相、寿者相，无法相，亦无非法相。
若有人于如来灭后，发般若波罗蜜心，行般若波罗蜜行，修习悟解，得佛深意者，诸佛无不知之。若有人闻上乘法，一心受持，即能行般若波罗蜜无相无著之行，了无我人众生寿者四相。无我者，无色受想行识也。无人者，了四大不实，终归地水火风也。无众生者，无生灭心也。无寿者，我身本无，宁有寿者？四相既亡，即法眼明彻，不著有无，远离二边，自心如来自悟自觉，永离尘劳妄念，自然得福无边。无法相者，离名绝相，不拘文字也。亦无非法相者，不得言无般若般罗蜜法；若言无般若波罗法，即是谤法。
何以故？是诸众生，若心取相，则为著我人众生寿者。若取法相，即著我人众生寿者。何以故？若取非法相，即著我人众生寿者。
取此三相，并著邪见，尽是迷人，不悟经意。故修行人不得爱著如来三十二相，不得言我解般若波罗蜜法，亦不得言不行般若波罗蜜行而得成佛。
是故不应取法，不应取非法。以是义故，如来常说：汝等比丘，知我说法，如筏喻者。法尚应舍，何况非法。”
法者，是般若波罗蜜法。非法者，生天等法。般若波罗蜜法，能令一切众生过生死大海；既得过已，尚不应住，何况生天等法而得乐著！
○ 无得无说分第七
“须菩提！于意云何？如来得阿耨多罗三藐三菩提耶？如来有所说法耶？”须菩提言：“如我解佛所说义，无有定法名阿耨多罗三藐三菩提，亦无有定法如来可说。
阿耨多罗，非从外得，但心无我所25即是也。只缘对病设药，随宜为说，何有定法乎？如来说无上正法，心本无得，亦不言不得。但为众生所见不同，如来应彼根性，种种方便，开诱化导，俾其离诸执著；指示一切众生，妄心生灭不停，逐境界动，前念瞥起，后念应觉，觉既不住，见亦不存。若尔，岂有定法为如来可说也？阿者，心无妄念。耨多罗者，心无骄慢。三者，心常在正定。藐者，心常在正慧。三菩提者，心常空寂。一念凡心顿除，即见佛性。
何以故？如来所说法，皆不可取，不可说，非法、非非法。
恐人执著如来所说文字章句，不悟无相之理，妄生知解，故言不可取。如来为化种种众生，应机随量，所有言说，亦何有定乎？学人不解如来深意，但诵如来所说教法，不了本心；不了本心，终不成佛，故言不可说也。口诵心不行即非法；口诵心行，了无所得，即非非法。
所以者何？一切贤圣皆以无为法而有差别。”
三乘根性，所解不同，见有深浅，故言差别。佛说无为法者，即是无住，无住即是无相，无相即无起，无起即无灭，荡然空寂，照用齐收26，鉴觉无碍，乃真是解脱佛性。佛即是觉，觉即是观照，观照即是智慧，智慧即是般若波罗蜜多。又本云：圣贤说法，具一切智，万法在性，随问差别，令人心开，各自见性。
○ 依法出生分第八
“须菩提！于意云何？若人满三千大千世界七宝，以用布施。是人所得福德，宁为多不？”须菩提言：“甚多，世尊！何以故？是福德即非福德性，是故如来说福德多。”
三千大千世界七宝以27用布施，福德虽多，于性上一无利益。依摩诃般若波罗蜜多修行，令自性不堕诸有，是名福德性。心有能所，即非福德性；能所心灭，是名福德性。心依佛教，行同佛行，是名福德性；不依佛教，不能践履佛行，即非福德性。
“若复有人，于此经中，受持乃至四句偈等，为他人说，其福胜彼。
十二部教，大意尽在四句之中。何以知其然？以诸经中赞叹，四句偈即是摩诃般若波罗蜜多。以摩诃般若为诸佛母，三世诸佛，皆依此经修行，方得成佛。《般若心经》云：“三世诸佛，依般若波罗蜜多故，得阿耨多罗三藐三菩提”。从师所学曰受，解义修行曰持。自解自行是自利，为人演说是利他。功德广大，无有边际。
何以故？须菩提！一切诸佛及诸佛阿耨多罗三藐三菩提法，皆从此经出。
此经者，非指此一卷之文也，要显佛性，从体起用，妙利无穷。般若者，即智慧也。智28以方便为功，慧以决断为用，即一切时中觉照心是。一切诸佛及阿耨多罗三藐三菩提法，皆从觉照生，故云此经出也。
须菩提！所谓佛法者，即非佛法。”
所说一切文字章句，如标如指。标指者，影响之义。依标取物，依指观月；月不是指，标不是物。但依经取法，经不是法。经文则肉眼可见，法则慧眼能见。若无慧眼者，但见其文，不见其法。若不见法，即不解佛意。不解佛意，则诵经不成佛道。
○ 一相无相分第九
“须菩提！于意云何？须陀洹能作是念，‘我得须陀洹果’不？“须菩提言：“不也。世尊！
须陀洹者，梵语，唐言逆流。逆生死流，不染六尘，一向修无漏业，得粗重烦恼不生，决定不受地狱、畜生、修罗异类之身，名须陀洹果。若了无相法，即无得果之心；微有得果之心，即不名须陀洹，故言不也。
何以故？须陀洹名为入流，而无所入，不入色声香味触法，是名须陀洹。”
流者，圣流也，须陀洹人已离粗重烦恼，故得入圣流；而无所入者，无得果之心也。须陀洹者，乃修行初果也。
“须菩提！于意云何？斯陀含能作是念：‘我得斯陀含果’不？“须菩提言：“不也，世尊！何以故？斯陀含名一往来，而实无往来，是名斯陀含。”
斯陀含者，梵语，唐言一往来。舍三界结缚，三界结尽，故名斯陀含。斯陀含名一往来。往来，从天上却，到人间生，从人间死却29，生天上竟，遂30出生死，三界业尽，名斯陀含果。大乘斯陀含者，目观诸境，心有一生一灭，无第二生灭，故名一往来。前念起妄，后念即止；前念有著，后念即离，故实无往来。
“须菩提！于意云何？阿那含能作是念：‘我得阿那含果’不？”须菩提言：“不也，世尊！何以故？阿那含名为不来，而实无不31来，是故名阿那含。”
阿那含，梵语，唐言不还，亦名出欲。出欲者，外不见可欲之境，内无欲心可行，定不向欲界受生，故名不来，而实无不32来；亦名不还，以欲习永尽，决定不来受生，是故名阿那含。
“须菩提！于意云何？阿罗汉能作是念：‘我得阿罗汉道’不？”须菩提言：“不也，世尊！
诸漏已尽，无复烦恼，名阿罗汉。阿罗汉者。烦恼永尽，与物无诤。若作得果之心，即是有诤。
何以故？实无有法名阿罗汉。世尊！若阿罗汉作是念：‘我得阿罗汉道’，即为著我人众生寿者。
阿罗汉，梵语。唐言无诤。无烦恼可断，无贪嗔可离，性无违顺，心境俱空，内外常寂。若有得果之心，即同凡夫，故言不也。
世尊！佛说我得无诤三昧，人中最为第一，是第一离欲阿罗汉。世尊！我不作是念：‘我是离欲阿罗汉’。
何名无诤三昧？谓阿罗汉心无生灭去来，惟有本觉常照，故名无诤三昧。三昧，梵语，此云正受，亦云正见。远离九十五33种邪见，是名正见。然空中亦有明暗诤，性中有邪正诤，念念常正，无一念邪心，即是无诤三昧。修此三昧，人中最为第一。若有一念得果心，即不名无诤三昧。
世尊！我若作是念：‘我得阿罗汉道’，世尊即不说须菩提是乐阿兰那行者。以须菩提实无所行，而名须菩提是乐阿兰那行。”
阿兰那，是梵语，唐言无诤行。无诤即是清净行。清净行者，为除去有所得心也。若存有所得心，即是有诤；有诤即非清净道。常得无所得心，即是无诤行也。
○ 庄严净土分第十
佛告须菩提：“于意云何？如来昔在然灯佛所，于法有所得不？”“不也，世尊！如来在然灯佛所，于法实无所得。”
佛恐须菩提有得法之心，为遗此疑34，故问之。须菩提知法无所得，而白佛言“不也”。然灯佛是释迦佛授记之师。故问须菩提，我于师处有法可得不？须菩提即谓：法因师开示，而实无所得，但悟自性本来清净，本无尘劳，寂然常照，即自成佛；当知世尊在然灯佛所，于法实无所得。如来法者，譬如日光明照，无有边际，而不可取。
“须菩提！于意云何？菩萨庄严佛土不？”“不也，世尊！何以故？庄严佛土者，即非庄严，是名庄严。”
清净佛土，无相无形，何物而能庄严耶？唯以定慧之宝，假名庄严。事理庄严有三：第一庄严世间佛土，造寺、布施、供养是也；第二庄严见佛土，见一切人普行恭敬是也；第三庄严心即佛土，心净即佛土净，念念常行佛心是也。
“是故须菩提！诸菩萨摩诃萨，应如是生清净心：不应住色生心，不应住声香味触法生心，应无所住而生其心。
此修行人不应谈他是非，自言我能我解，心轻末35学，此非清净心也。自性常生智慧，行平等慈，下心恭敬一切众生，是修行人清净心也。若不自净其心，爱著清净处，心有所住，即是著法相。见色著色，住色生心，即是迷人。见色离色，不住色生心，即是悟人。住色生心，如云蔽天；不住色生心，如空无云，日月常照。住色生心，即是妄念；不住色生心，即是真智。妄念生则暗，真智照则明。明则36烦恼不生，暗则37六尘竞起。
须菩提！譬如有人，身如须弥山王。于意云何？是身为大不？”须菩提言：“甚大，世尊！何以故，佛说非身，是名大身。”
色身虽大，内心量小，不名大身。内心量大，等虚空界，方名大身。色身纵如须弥山38，终不为大39。
○ 无为福胜分第十一
“须菩提！如恒河中所有沙数，如是沙等恒河，于意云何？是诸恒河沙。宁为多不？”须菩提言：“甚多，世尊！但诸恒河尚多无数，何况其沙！”“须菩提！我今实言告汝：若有善男子、善女人，以七宝满尔所恒河沙数三千大千世界，以用布施，得福多不？”须菩提言：“甚多，世尊！”佛告须菩提：“若善男子、善女人，于此经中，乃至受持四句偈等，为他人说，而此福德，胜前福德。”
布施七宝，得三界中富贵报；讲说大乘经典，令诸闻者生大智慧，成无上道。当知受持福德，胜前七宝福德。
金刚般若波罗蜜经卷上 终
〖注解〗
1．嘉其，一作“箫统”。
2．目，一作“章”。
3．立，一作“意”。
4．白衣：指在家人。
5．檀，原作“壇”，据《五家解》本改作“檀”。
6．在“护念者”之前，坊间流通本有“如来者，自真如来之本性也”数字。《卍续藏经》本及日本花园大学《五家解》本均无。
7．戒：同‘“诫’。”。
8．《卍续藏经》本及《五家解》本，均作“化导”，坊间流通本一作“化度”。
9．原为“不虚”，据《五家解》本改作“不乱”。
10．原作“多偏坠”，据《五家解》本，改为“多沦坠”。
11．诸法相，《五家解》本作“诸相”。
12．原作“天人”，据《五家解》本，改作“人天”。
13．《卍续藏经》本及《五家解》本均作“含生”，坊间流通本一作“苍生“。
14、15、16、17、18、19．此处数“法身”、“色身”，《卍续藏经》本与《五家解》本均同。坊间流通本，“法身”、“色身”正好颠倒，误。
20．原本作“河”，据《五家解》本改作“沙”。
21．原作“谓”，据《五家解》本改作“有”
22．须求：需求
23．原作“此”，据《五家解》本均作“诸佛性”，坊间流通本一作“诸佛佛性”
24．《卍续藏经》本与《五家解》本均作“我所”，坊间流通本作“能所”。
25．齐收：一作“皎”，今从《卍续藏经》本与《五家解》本，作“齐收”。
26．《五家解》本作“持”。
27．《卍续藏经》本及《五家解》本均作“智”，而坊间流通本作“慧”。
28．《卍续藏经》本及《五家解》本均作“慧”，而坊间流通本作“智”。
29．《卍续藏经》本及《五家解》本均作“死却”。坊间流通本无“死”字。
30．《五家解》本作“遂”字。
31、32．原本无“不”字，据《五家解》本补。
33．《卍续藏经》本及《五家解》本均作“九十五”，而坊间流通本作“九十六”。
34．疑，一作“蔽”。
35．末，《卍续藏经》本及《五家解》本作“未”，似应作“末”。
36．《五家解》本作“即”。
37．《五家解》本作“即”。
38．《卍续藏经》本作“须弥山”，《五家解》本作“须弥”。
39．《卍续藏经》本作“不为大也”，《五家解》本作“终不为大”。