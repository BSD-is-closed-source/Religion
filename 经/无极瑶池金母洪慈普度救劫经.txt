无极瑶池金母洪慈普度救劫经
梁山无极宫 开经赞
瑶池老母，利济人天。洪慈普度，救劫演真诠。苦海作慈船，普度收圆，恩泽遍垓埏。
皈命 无极老母无量寿应化大天尊(三称十二叩)
尔时。瑶池老母，在无极宫中。正值蟠桃初熟，乃命董双成仙姑，麻祖元君，暨三千侍女，宴万仙于阆苑之间。仙乐齐鸣，彩云烂缦，白鹤蹁跹。诸真题诗祝嘏，群圣称觞呼嵩。天开瑞气，逸兴方酣。餐火枣，饮琼浆。斟龙膏，擘凤髓。酒过数巡，皆已酩酊。
时，水精子仙祖，洪钧老祖，慈航尊者等俱。揖拱母前而言曰：阎浮众生，延康末运，迷昧灵性，苦海沈沦，作恶者多，行善者少，视仁义为敝屣，看道德若弁髦。子不孝其亲，兄不让其弟。夫妇不和，朋友不信。贪恋富贵，未知反省。恭请老母洪慈，重阐学道修身之经，证圣成真之文。上智者，勤悟玄机，还原返本。下智者，晓行善事，植果培因。
于是，老母登宝座，再传贝叶，普度救劫。而宣言曰：盖自子会天开，丑会地辟，寅会孕育三才。大道为无极，无极为虚空。由太极而生两仪，由四象而生八卦。 生生死死，易壳投胎。万汇兴衰，无有穷尽。天地生于无极之后，道之体也。阴阳生于太极之中，道之用也。合之则人以成形，散之则物以成象。
铅汞乃参禅之丹药，忠孝为修身之纲常。视之不见，听之不闻。恍恍惚惚，杳杳冥冥。易曰：形上谓之道，形下谓之器。非器无以载道，非道无以载器。以无形有，以有之想，非道也。以实形虚，以虚之见，非道也。灵觉法性，无人我，无色相，不可以言语喻也。清静妙玄，无表里，无内外，不可以智慧识也。
大道圆明，非穷理，无以悟。金丹秘奥，非静坐，难以生。愈入至藏、至细，方得至圣、至神。四相皆空，识得本来面目，三心俱了。认明自家根苗，修身养性，不能有静，而无动也。炼气团神，不能有动。而无静也。
心无其心，内安真性。物无其物，外除妄想。保固元阳之清，神注宝穴，激发真阴之浊。窍守玄关，定以平气，柔以制刚，有为也。顺以通天，化以达地，无为也。道之大矣，如日月之光辉。道之高乎，似山岳之磅礡。
伏虎降龙，锻二炁之妙药。烹乌镕兔，成一粒之宝珠。运精，顺其自然。裕气，由其变化。身如莲花之洁，则精定。性似桂树之香，则气足。圣胎结成，或生奼女。金丹炼就，或产婴儿。高驾云霞，往来仙岛，得遁水火，出入瑶池。
偈曰：
修真混俗好韬光，圆即圆兮方即方。
隐显精微人莫识，更从何处觅行藏。
彼时，玄玄上人，闻信香，身骑青鸶。遨游寥阔之野，参与胜会。与群真，握手言欢。共诸仙，开怀饮酒，其乐盎然。乘兴而颂曰：
普度龙华胜会开，祥云万朵映瑶台。
善哉老母金篇着，好搭慈航彼岸来。
少焉，太上道祖，释迦佛祖，驾三花聚顶之云，踏五气朝元之雾，接踵而至。合掌同作赞曰：
宏开普度着玄文，功德巍峨孰与伦。
奉劝众生勤乐道，金丹炼就返天阍。
于是，瑶池老母，复开金言曰：阳精阴气，聚而成形。神之伸也，魂游魄降，散之为物。鬼之归也，人之生时，如水之结为冰。人之死后，犹冰之融为水。立功造功，功圆得上天堂。为非作恶，恶满便堕地狱。有生有死，有毁有灭。当炼不生不死，以成不毁不灭。天坏其形，灵光悠久不坏。人亡其体，真性永远不亡。
妙法圆融，广种菩提之果。玄机洞彻，高证涅盘之因。修菩萨行，心存利物。成佛者，惠能也。建孝弟功，愿抱度人，归真者，虞舜也。金丹炼就，超凡入圣。配无极之长存者，吕祖师也。俗胎脱化，旋干转坤，历万劫而不堕者，许真君也。
参六度，而性灵明。运八识，而心自在。向善者，邪魔避之。炼道者，鬼神护之。灌溉慧根，神通，与天地合一，栽培元命。禅定，与星辰同光，顺乎人道，则养形住世，超乎仙道，则证果升天。
有正气，而无忠实者，则渐入于刻也。有忠实，而无正气者，则流入于懦也。行中庸之道，无不过，亦无不及。修至诚之玄，无太溢，亦无太燥。节嗜好养心气，不思虑以乱神。不贪色以伤精，绝狂暴。固性灵，能对境以忘情，能闹处以取静。内心无着，月光穿井。水无痕，外念不侵。竹影摇窗，尘弗染。穷则独善其身，达则兼善天下。
三宝炼于微躯，万类涵于大化。天有日月，人有道德。日月为云雾所遮，则失其光明。道德为名利所敝，则昧其良善。心正则图谋迪吉，念邪则处事招凶。物欲沾 染，诡谲之念未消。识力粗浮，善性之心徒具。世衰道微，伦常斯丧。读书之士，孰斋心而养性？皈佛之僧，孰明心而见性？学道之人，孰存心而炼性？心不斋，无 以格物致知。心不明，无以破迷引悟。心不存，无以转阴纯阳。
道气充盈，合天心，以行忠恕，玄光闪烁。遵圣训，以守义仁。奸声乱色，不留于聪明。淫乐慝礼，不接于心术。惰慢邪僻之气，不欺于暗室。奸宄诈伪之事，不悬于灵台。
子思夫子赞曰。
洪慈母德，眷怀灵种。开辟菩提之路，跳出生死之关。
漏尽玄奥禅机，阐明阴阳妙理。德至高矣，功莫大焉。
尔时，慈航尊者，长跪母前曰：老母慈悲，传述先天大道，今得闻矣。敢求再说，后天修身之理，藉以性命双修，功果并炼。
于是，瑶池老母，重宣言曰：立功殷勤，忠诚不息。君子务其实胜者，善也。行险侥幸，贪酷无已，小人务其名胜者，耻也。作善，欲与人知，谓之阳善。为善，不求人见，谓之阴德。劝人为阳善易，勉人为阴德难。阴德者，福之基也，基固而福自隆。阳善者，福之墉也，墉薄而福不久。
修身不萌斗智之心，行道莫带逞能之志。浩气凌云，须要谦让处世。精忠贯日，更宜敬恭待人。喜传人之恶语，勿与之语，多语必有所失，好讦人之丑事，勿与之事，共事定受其伤。持斋者，道可日进也。安分者，善可日长也。
偈曰：
种善休悬榜上名，广培阴德福非轻。
昭人耳目由来忌，总要存心正道行。
富贵乐道修持，其果甚速。贫穷开囊救济，其功更宏。高谈安禅之妙者，未必真得铅汞之妙也。频厌为官之情者，未必悉忘名利之情也。
学道参玄，性情必须醇善。修身礼佛，度量务持宽洪。偶闻诽谤之言，当知涵养。忽听拂逆之事，切莫轻狂。苟使言言悦耳，道何可修。纵教事事称心，性焉得炼。当诽谤我，能忍辱笑纳之，方得道有所益。当拂逆我，能从容接受之，才见德有所增。人心不古，世道浇漓。闻恶语则怒，听谗言则暴，心地偏窄，性天昏沈。 利欲之间，只知益己。道德之上，不管损人。克修正中诚意，并炼太和纯一。心发菩提，遮近于道矣。
锻炼阴阳，首重清心寡欲。保全性命，次尚戒杀放生。修道者，不贪佳肴美酒也。炼丹者，弗厌疏饭薄羹也。乐天知命，儒素自安。随其大常，当有节制。纲纪衰败，杀劫纷腾。恃强逞恶，放肆横行。食必丰盛，非鱼肉，不能充其腹。衣必锦绣，非绸缎，不能称其身。恻隐全无，暴殄过当，未谙惜福，实非所宜。知勤俭，不 奢侈，其后饮食必有余。纵嗜欲，肆逸乐，其后饮食必不足。
非天也，自取其祸也。非神也，自取其殃也。休趋左道，历九十世，难登佛果。莫往旁门，过六万年，未入仙班。
偈曰。
道炼先天悟妙玄，安炉立鼎好参禅。
松间老鹤千年寿，一样修持志要坚。
老母说经已毕，水精子仙祖，洪钧老祖，慈航尊者，暨诸天圣佛，三界仙真，皆大欢喜，拱揖而退，回驾云軿。此经所在之处，自有神圣护持，当要尊敬，不可冒渎。凡有所求，十分灵应。净洁道场，铺排花果净茶，供养礼拜，永沾吉庆，信受奉行。于是说感应玄文曰：
奉劝诸善信，虔诚诵宝经。魂魄得安健，邪魔永消停。
建功功必就，修道道必成。禳灾能祛病，求寿获延龄。
上天通帝阙，下地济幽冥。 参禅玄窍静，养性道心明。
祥云环户牖，瑞霭满门庭。
完经赞
诵经完满，天播祥云，灾殃祸患化为尘。送驾返天阍，广度迷津，福寿喜骈臻。
志心皈命礼 无极老母无量寿应化大天尊(三称)
无极瑶池金母洪慈普度救劫经 终