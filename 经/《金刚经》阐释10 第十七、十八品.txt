《金刚经》阐释10 第十七、十八品
泰山道家中天道

第十七品 究竟无我分 我应灭度一切众生，灭度一切众生已，而无有一众生实灭度者。
尔时，须菩提白佛言：“世尊！善男子、善女人，发阿耨多罗三藐三菩提心，云何应住？云何降伏其心？”
佛告须菩提：“善男子、善女人，发阿耨多罗三藐三菩提者，当生如是心：我应灭度一切众生，灭度一切众生已，而无有一众生实灭度者。

何以故？须菩提！若菩萨有我相、人相、众生相、寿者相，则非菩萨。
所以者何？须菩提！实无有法发阿耨多罗三藐三菩提者。”

“须菩提！于意云何？如来于然灯佛所，有法得阿耨多罗三藐三菩提不？”
“不也，世尊！如我解佛所说义，佛于然灯佛所，无有法得阿耨多罗三藐三菩提。”

佛言：“如是！如是！须菩提！实无有法如来得阿耨多罗三藐三菩提。
须菩提！若有法得阿耨多罗三藐三菩提，然灯佛则不与我授记：汝于来世，当得作佛，号释迦牟尼。以实无有法得阿耨多罗三藐三菩提，是故然灯佛与我授记，作是言：‘汝于来世，当得作佛，号释迦牟尼。’
何以故？如来者，即诸法如义。

若有人言：‘如来得阿耨多罗三藐三菩提’。
须菩提！实无有法，佛得阿耨多罗三藐三菩提。
须菩提！如来所得阿耨多罗三藐三菩提，于是中无实无虚。是故如来说：一切法皆是佛法。
须菩提！所言一切法者，即非一切法，是故名一切法。
须菩提！譬如人身长大。”

须菩提言：“世尊！如来说：人身长大，则为非大身，是名大身。”
“须菩提！菩萨亦如是。若作是言：‘我当灭度无量众生’，则不名菩萨。
何以故？须菩提！无有法名为菩萨。是故佛说：一切法无我、无人、无众生、无寿者。

须菩提！若菩萨作是言，‘我当庄严佛土’，是不名菩萨。
何以故？如来说：庄严佛土者，即非庄严，是名庄严。
须菩提！若菩萨通达无我法者，如来说名真是菩萨。

二十二：1、灭度一切众生已，而无有一众生实灭度者：度脱一切众生，令其共成佛道；度完众生后又认识实际上没有一个众生是自己度脱的。是这样吗？
回答：是的。
本意是不要把这些放在心上，原本就不在心上。

2、于是中无实无虚：在“不真实存在与不是什么也没有”之间。是这样吗？
回答：不是。名相。
说萝卜是指萝卜这个物体，不是指“萝卜”这个字。用手指指月亮说月亮，月亮不是说手指，是指引让你知道什么是月亮。

3、如来者，即诸法如义：如来，就是一切诸法都无法可得的意思。是这样吗？
回答：不是。
所以的法都是这意思。

4、无有法名为菩萨：心中没有任何法相，不知道什么是法相而逍遥自在，称为菩萨。是这样吗？
回答：不是。
内心不受外界牵扰，但外自如。

5、通达无我法者：彻底解悟本来没有自我、没有一切法的人。是这样吗？回答：可以这样说。

以下是慧能大师的解释：
【 究竟无我分】
本来无我，安得有人。为度彼人，故权立我。故受之以 究竟无我分。

【尔时须菩提白佛言：世尊！善男子、善女人，发阿耨多罗三藐三菩提心，云何应住？云何降伏其心？佛告须菩提：善男子、善女人，发阿耨多罗三藐三菩提心者，当生如是心：我应灭度一切众生，灭度一切众生已，而无有一众生实灭度者。】
须菩提问佛，如来灭后后五百岁，若有人发阿耨多罗三藐三菩提心，依何法而住？如何降伏其心？佛言当发度脱一切众生心，度脱一切众生，尽得成佛已，不得见有一众生是我灭度者，何以故？为除能所心，除有众生心，亦除我见心也。

【何以故？须菩提！若菩萨有我相、人相、众生相、寿者相，则非菩萨。】
菩萨若见有众生可度者，即是我相；有能度众生心，即是人相；谓涅槃可求，即是众生相；见有涅槃可证，即是寿者相。有此四相，即非菩萨也。

【所以者何？须菩提！实无有法发阿耨多罗三藐三菩提心者。】
有法者，我人等四法是也。不除四法，终不得菩提。若言我发菩提心者，亦是人我等法，人我等法，是烦恼根本。

【须菩提！于意云何？如来于燃灯佛所，有法得阿耨多罗三藐三菩提不？不也，世尊！如我解佛所说义，佛于燃灯佛所，无有法得阿耨多罗三藐三菩提。佛言：「如是如是！】
佛告须菩提：我于师处，不除四相，得授记不？须菩提深解无相之理，故言不也，善契佛意，故佛言：如是如是。言是，即印可之辞也。

【须菩提！实无有法如来得阿耨多罗三藐三菩提。须菩提！若有法如来得阿耨多罗三藐三菩提者，燃灯佛则不与我授记：“汝於来世，当得作佛，号释迦牟尼”。以实无有法得阿耨多罗三藐三菩提，是故燃灯佛与我授记，作是言：“汝于来世，当得作佛，号释迦牟尼”。何以故？如来者，即诸法如义。】
佛言实无我人众生寿者，始得受菩提记，我若有发菩提心，燃灯佛则不与我授记，以实无所得，燃灯佛始与我授记。此一段文，总成须菩提“无我”义。
佛言“诸法如义”者，诸法即是色声香味触法，于此六尘中，善能分别，而本体湛然，不染不著，曾无变异，如空不动，圆通莹澈历劫常存，是名诸法如义。
《菩萨瓔珞经》云：毁誉不动，是如来行。《入佛境界经》云：诸欲不染故，敬礼无所观。

【若有人言：如来得阿耨多罗三藐三菩提。须菩提！实无有法佛得阿耨多罗三藐三菩提。须菩提！如来所得阿耨多罗三藐三菩提，于是中无实无虚。】
佛言实无所得心，而得菩提；以所得心不生，是故得菩提，离此心外，更无菩提可得，故言“无实”也。所得心寂灭，一切智本有，万行悉圆备，恒沙德性，用无乏少，故言“无虚”也。

【是故如来说一切法，皆是佛法。须菩提！所言一切法者即非一切法，是故名一切法。】
能于诸法，心无取舍，亦无能所，自然建立一切法，而心常空寂，故知一切法皆是佛法。恐迷者贪著，一切生为佛法，为遣此病，故言即非一切法。
心无能所，寂而常照，定慧齐行，体用一致，是故名一切法。

【须菩提！譬如人身长大。须菩提言：世尊！如来说人身长大则为非大身，是名大身。】
如来说人身长大，则为非大身者，以显一切众生，法身不二，无有限量，是名大身。法身本无处所，故言则非大身。
又以色身虽大，内无智慧，即非大身；色身虽小，内有智慧，得名大身。虽有智慧，不能依行，即非大身；依教修行，悟入诸佛无上知见，心无能所限量，是名大身也。

【须菩提！菩萨亦如是。若作是言：我当灭度无量众生，则不名菩萨。】
菩萨若言由我说法，除得彼人烦恼，即是法我。若言我度得众生，即有“我所”。虽度脱众生，心有能所，我人不除，不得名为菩萨。自然说种种方便，化度众生，心无能所，即是菩萨也。

【何以故？须菩提！实无有法，名为菩萨。是故佛说一切法，无我、无人、无众生、无寿者。须菩提！若菩萨作是言：“我当庄严佛土”，是不名菩萨。何以故？如来说庄严佛土者，即非庄严，是名庄严。】
菩萨若言我能建立世界者，即非菩萨。虽然建立世界，心有能所，即非菩萨。自然建立世界，能所心不生，是名菩萨。
《最胜妙定经》云：假使有人造得白银精舍满三千大千世界，不如一念禅定心。心有能所，即非禅定。能所不生，是名禅定。禅定即是清净心也。

【须菩提！若菩萨通达无我法者，如来说名真是菩萨。】
于诸法相，无所滞碍，是名通达。不作解法心，是名无我法。“无我法”者，如来说名，真是菩萨。随分行持，亦得名为菩萨，然未为真菩萨。解行圆满，一切能所心尽，方得名真是菩萨。

第十八品 一体同观分 过去心不可得，现在心不可得，未来心不可得。
“须菩提！于意云何？如来有肉眼不？”
“如是，世尊！如来有肉眼。”
“须菩提！于意云何？如来有天眼不？”
“如是，世尊！如来有天眼。”
“须菩提！于意云何？如来有慧眼不？”
“如是，世尊！如来有慧眼。”
“须菩提！于意云何？如来有法眼不？”
“如是，世尊！如来有法眼。”
“须菩提！于意云何？如来有佛眼不？”
“如是，世尊！如来有佛眼。”
“须菩提！于意云何？恒河中所有沙，佛说是沙不？”
“如是，世尊！如来说是沙。”
“须菩提！于意云何？如一恒河中所有沙，有如是等恒河，是诸恒河所有沙数，佛世界如是，宁为多不？”
“甚多，世尊！”
佛告须菩提：“尔所国土中，所有众生，若干种心，如来悉知。何以故？如来说：诸心皆为非心，是名为心。所以者何？须菩提！过去心不可得，现在心不可得，未来心不可得。”
二十三：1、肉眼为化身观世界；天眼为普照三千大世界；慧眼为量现戒定慧的功力；法眼为认识自性空、空形体；佛眼为慈悲众生。这样解释对吗？
回答：差不多。都是自己的眼。
2、过去心不可得，现在心不可得，未来心不可得：这里的“心”都是指心念、想法吗？
回答：不是。原本的自己。
以下是慧能大师的解释：
【一体同观分】
一眼摄五眼，一沙摄恒河沙，一世界摄多世界，一心摄若干心，故受之以一体同观分。
【须菩提！于意云何？如来有肉眼不？如是，世尊！如来有肉眼。
须菩提！于意云何？如来有天眼不？如是，世尊！如来有天眼。
须菩提！于意云何？如来有慧眼不？如是，世尊！如来有慧眼。
须菩提！于意云何？如来有法眼不？如是，世尊！如来有法眼。
须菩提！于意云何？如来有佛眼不？如是，世尊！如来有佛眼。】
一切人尽有五眼，为迷所覆，不能自见。故佛教除却迷心，即五眼开明。
念念修行般若波罗蜜法，初除迷心，名为第一肉眼。见一切众生，皆有佛性，起怜悯心，是名第二天眼。
痴心不生，名为第三慧眼。著法心除，名为第四法眼。疑惑永尽，圆明觉照，名为第五佛眼。
又云：见色身中有法身，名为天眼。见一切众生，各具般若性，名为慧眼。见性明彻，能所永除，一切佛法，本来自备，名为法眼。见般若波罗蜜，能生三世一切法，名为佛眼。
【须菩提！于意云何？如恒河中所有沙，佛说是沙不？如是，世尊！如来说是沙。
须菩提！于意云何？如一恒河中所有沙，有如是沙等恒河，是诸恒河所有沙数，佛世界如是，宁为多不？甚多，世尊！】
恒河者，西国祇园精舍侧近河。如来说法，指此河为喻，佛说此河中沙，一沙况一世界，以为多不？须菩提言甚多，世尊。佛举此众多国土者，欲明其中，所有众生，一一众生，皆有若许心数也。
【佛告须菩提：尔所国土中，所有众生，若干种心，如来悉知。何以故？如来说诸心皆为非心，是名为心。】
尔所国土中所有众生，一一众生，皆有若干差别心数，心数虽多，总名妄心。识得妄心非心，是名为心。此心即真心、常心、佛心、般若波罗蜜心、清净菩提涅槃心。
【所以者何？须菩提！过去心不可得，现在心不可得，未来心不可得。】
过去心不可得者，前念妄心，瞥然已过，追寻无有处所。现在心不可得者，真心无相，凭何得见？未来心不可得者，本无可得，习气已尽，更不复生。了此三心皆不可得，是名为佛。