达摩大师《皮囊歌》
泰山道家中天道

这皮囊，多窒碍，与我灵台为患害。随行逐步作机谋，左右教吾不自在。
筋一团，肉一块，系缀百骸成四大。有饥有渴有贫穷，有病有灾有败坏。
要饭喂，要衣盖，更要荣华贪世态。使我心上不得闲，为伊始下来生债。
细思量，真难耐，招引群魔难禁戒。滋生五鬼及三尸，长养八邪并六害。

屎尿渠，脓血聚。算来有甚风流处。九孔常流不净坑。六门尽是狼籍铺。
堕三途，沉六趣，盖为皮囊教我做。如今识汝是冤家，所以教予生厌恶。
问明师，求便路，得法方能自回互。只为生从爱欲来，欲心数尽无来去。
断欲心，要坚固，休恋皮囊自失误。淡饭粗茶且给时，其馀更复生贪妒。

主人公，休慕顾，识取其中玄妙处。内隐一颗大神珠，昼夜光明常显露。
不拘言，难词诉，耳不能闻眼不觑。不空不有不中间，晃晃明明无定度。
养皮囊，要纯素，纯素之中生解悟。忽尔心中解悟明，皮囊变作明珠库。
放光明，遍法界，内外相通无挂碍。照见堂堂出世人，端严具足神通在。

也无罪，也无福，也无天堂并地狱。一朝摆脱这皮囊，自在纵横无管束。
也不来，也不去，来去中间无定住。荡荡嵬嵬烁天虚，谁能更觅成佛处。